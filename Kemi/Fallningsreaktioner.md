---
title: "Fällningsreaktioner"
keywords:
  - Fällning
  - Jon
...

# Fällningsreaktioner
Jonföreningar kan bildas via fällningsreaktioner. En fällningsreaktion sker när två jonlösningar blandas och tillsammans bildar ett salt som inte löser sig i lösningarna. Detta salt kallas för _fällning_. 

## Exempel: silver- och kloridjoner
Silverjoner är reagens på kloridjoner. Det betyder att silverjoner kan användas för att ta reda på om en lösning innehåller kloridjoner. När en koksaltslösning ($\ce{NaCl(aq)}$) hälls i en lösning med silvernitrat ($\ce{AgNO_3(aq)}$) bildas ett salt — en fällning — av silverklorid ($\ce{AgCl(s)}$).
Reaktionen kan skrivas såhär: $\ce{Ag^+(aq) + NO_3^-(aq) + Na^+(aq) + Cl^-(aq) \rightarrow AgCl(s) Na^+(aq) + NO_3^-(aq)}$
Natrium- och nitratjonerna är kvar och inget händer med dem, därför kallas de _åskådarjoner_. Eftersom det inte händer något med dessa joner så går det att utesluta dem ur reaktionsformeln:
$\ce{Ag^+(aq) + Cl^-(aq) \rightarrow AgCl(s)}$

## Exempel: barium- och sulfatjoner.
Bariumjoner ($\ce{Ba(NO_3)_2}$) är reagens på sulfatjoner ($\ce{Na_2SO_4}$), så en liknande reaktion kan ske:
$\ce{Ba^{2+}(aq) + 2NO_3^-(aq) + 2Na_2^+(aq) + SO_4^{2-} \rightarrow BaSO_4(s) + 2Na^+(aq) + 2NO_3^-(aq)}$
Igen så finns det åskådarjoner, natrium- och nitratjoner, så de kan uteslutas:
$\ce{Ba^{2+}(aq) + SO_4^{2-} \rightarrow BaSO_4(s)}$

## Generella regler för lättlösliga salter
Nedan följer några generella regler för lättlösliga salter:
1. Alla salter av natrium- ($\ce{Na^+}$), kalium- ($\ce{K^+}$), och ammoniumjoner ($\ce{NH_4^+}$).
2. Alla nitrater ($\ce{NO_3^-}$)
3. De flesta klorider utom silverklorid ($\ce{AgCl}$).
4. De flesta sulfater, utom bariumsulfat ($\ce{BaSO_4}$), blysulfat ($\ce{PbSO_4}$) och i viss mån kalciumsulfat ($\ce{CaSO_4}$).

## Generella regler för svårlösliga salter
Nedan följer några generella regler för svårlösliga salter:
1. Alla karbonater ($\ce{CO_3^{2-}}$).
2. Alla fosfater ($\ce{PO_4^{3-}}$). 
3. Alla hydroxider ($\ce{OH^-}$).

Utom om de är tillsammans med natrium- ($\ce{Na^+}$), kalium- ($\ce{K^+}$), eller ammoniumjoner ($\ce{NH_4^+}$).

## Exempel: bildas en fällning?
En lösning av bariumnitrat ($\ce{Ba(NO_3)_2(aq)}$) blandas med en lösning av ammoniumklorid ($\ce{NH_4Cl(aq)}$). Bildas det någon fällning?

Vi testar genom att skapa en reaktionsformel och se möjliga resultat:
$\ce{NH_4^+(aq) + Cl^-(aq) + Ba^{2+}(aq) + 2NO_3^-(aq) \rightarrow ...}$ 
* $\ce{... \rightarrow NH_4Cl(s)}$ — Nej. Vi hade det från början, alltså är det lättlösligt.
* $\ce{... \rightarrow Ba(NO_3)_2(s)}$ — Nej. Ditto.
* $\ce{... \rightarrow NH_4NO_3(s)}$ Nej. Alla ammoniumsalter och alla nitrater är lättlösliga. Ingen fällning bildas.
* $\ce{... \rightarrow BaCl_2(s)}$ Nej. De flesta klorider är lättlösliga. Ingen fällning bildas.

Från denna analys kan vi se att en fällning antagligen inte kommer att bildas.

## Exempel: vilken fällning bildas?
När en lösning av blynitrat ($\ce{Pb(NO_3)_2(aq)}$) blandas med en lösning av kalimujodid ($\ce{KI(aq)}$) bildas en fällning, vilken?

Igen använder vi samma metod genom att skapa en reaktionsformel och se möjliga resultat:
$\ce{K^+(aq) + I^-(aq) + Pb^{2+}(aq) + 2NO_3^-(aq) \rightarrow ...}$
* $\ce{... \rightarrow KI(s)}$ —  Nej. Vi hade det från början, alltså är det lättlösligt.
* $\ce{... \rightarrow Pb(NO_3)_2(s)}$ — Nej. Ditto.
* $\ce{... \rightarrow KNO_3(s)}$ — Nej. Kaliumsalter och nitrater är lättlösliga. alltså bildas inte kaliumnitrat som fällning.
* $\ce{... \rightarrow PbI_2(s)}$ — Det enda alternativet som finns kvar, alltså måste det vara det som bildas.

En förenklad reaktionsfromel, utan åskådarjoner, skulle se ut såhär: $\ce{Pb^{2+}(aq) + 2I^-(aq) \rightarrow PbI_2(s)}$.